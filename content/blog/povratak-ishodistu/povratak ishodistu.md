+++
title = 'Povratak Ishodištu'
date = 2024-05-22T02:07:40+02:00
draft = false
author = "Darko Gojković"
tags = ["zaboravljena povijest", "povijest", "crkve", "groblja"]
+++


Iako je to u stvarnom životu nemoguće, pod naslovom prvenstveno podrazumijevam razumijevanje i bilježenje tog iskona. Radi se o historiji srpskog naroda na Kordunu od vremena njegovog dolaska na ove prostore pa sve do danas.

Dosta je bilo očekivanja od nekog drugog, iako je plaćen za taj posao, da meni predoči prošlost mog naroda. Danas mi je potpuno jasno kako dolazi do zaborava i to ću pokušati na nekoliko primjera objasniti.

Najveću pomoć u ovom promišljanju pružile su mi karte Austro-Ugarske monarhije, koje se nalaze na mrežnoj stranici [www.mapire.eu](http://www.mapire.eu). Projekt je razvila i financirala tvrtka ARCANUM iz Mađarske u suradnji s više nacionalnih arhiva.

Također, moji terenski obilasci potvrđuju ono što je na tim kartama i u raznoj literaturi. Ovo nisu moja otkrića, sve to narod i literatura spominju, a ja sam samo to povezao u cilju predočavanja onima koje to zanima, sve u svrhu da ostane u trajnoj memoriji. Radi se o nekoliko prvotnih crkava u Eparhiji Gornjokarlovačkoj. Praktički od dolaska naroda i crkve na ove prostore vrši se periodično bilježenje crkava i sveštenstva kroz šematizme SPC. Kada su pojedine crkve nestale, bilo zbog preseljenja crkava na druge lokacije, bilo zbog stradavanja u prošlim ratovima, one postaju "nevidljive". Upravo tako su nestale one prve crkve, onaj iskon koji spominjem u naslovu. Ali tada se pojavljuju ove karte na internetu i sada postoji mogućnost bilježenja.

Tu mogućnost je prepoznala autorica Šematizma iz 2017. godine, ali razumljivo, zbog obima posla nije ga bila u mogućnosti realizirati. Ipak, za tako nešto poželjno je biti s ovih terena i netko tko razumije okolnosti života na ovim prostorima.

Evo, moja malenkost je to pokušala, ali odaziv institucija koje su dužne to zabilježiti nije obećavajući, barem do sada. Nadamo se da će doći do promjena.

### Primjer 1: Crkva Sv. Petke u Crnom Vrelu

Narod prostor oko Blagaja naseljava oko 1690. godine. Katolički biskup spominje paroha, a gdje je bio paroh tu je i crkva. Čak u kasnijim katoličkim šematizmima se spominje ta crkva. Oko 1850. godine dovršena je zidana crkva Sv. Georgija u obližnjem Cvijanović brdu. Da je narod bio 160 godina bez crkve, je nemoguće. Još danas postoje ljudi koji znaju tu lokaciju drvene crkvice, ucrtana je na vojnoj karti iz 1774. godine, i na prvoj katastarskoj karti iz 1864. godine. Da li je to vrijedno zabilježiti? U slikovnom prilogu su vidljivi ostaci temelja!

### Primjer 2: Kolarićka crkva, Sv. ?

Svima je znana mučenička crkva Sv. Petke u Kolariću, neposredno uz cestu. Sagrađena je oko 1805. godine. Ista priča, da li je narod Kolarića bio bez crkve preko sto godina? I evo, da se nisu pojavile te karte, ne bismo znali da je prva Kolarićka crkva bila skroz gore visoko kod Kolišta, kota 234, malo prije groblja. Bio sam na toj lokaciji, misleći da ću isto naći kamenje od temelja, ali je sve zaraslo u kupine. Interesantno je da se u današnjem katastru čestica gdje se nalazila ta crkvica zove Kućište, a na nijednoj karti do danas nije ucrtana nikakva kuća. I dalje se da iz svega zaključiti da je prva crkva napravljena tek oko 1805. godine.

### Primjer 3: Crkva Sv. Nikole u Donjem Kremenu

Više nitko ne spominje. Iako je stradala u drugom svjetskom ratu, autorica šematizma iz 2017. ne zna gdje se nalazi. Itekako je važno zabilježiti tu lokaciju. Ona je ona izvorna crkva i siguran sam da neki ljudi iz tog kraja znaju gdje se nalazila, ali to treba netko sistematski zapisati.

### Primjer 4: Vojnić

Čak i danas malo ljudi zna da je u centru Vojnića 1822. godine sazidana crkva koja je uništena u drugom svjetskom ratu. A za one prve crkve ucrtane na karti iz 1774. godine, Sv. Nedjelje kod današnjeg groblja i one "Stare crkve" na Kokirevu, za koju sam čak i ja mislio da ne pripada našem narodu, ne zna gotovo nitko.

Niz je još takvih primjera od Gornjeg Skrada, Perne, Primišlja i da ne nabrajam dalje.

Na ovim je primjerima vidljivo kako nešto odlazi u zaborav, a ti podaci su tu pred nama! Tko to treba upisati, razmislite sami.



![](/blog/povratak-ishodistu/slike/1.jpg)
![](/blog/povratak-ishodistu/slike/2.jpg)
![](/blog/povratak-ishodistu/slike/3.jpg)
![](/blog/povratak-ishodistu/slike/4.jpg)
![](/blog/povratak-ishodistu/slike/5.jpg)
![](/blog/povratak-ishodistu/slike/6.jpg)
![](/blog/povratak-ishodistu/slike/7.jpg)
![](/blog/povratak-ishodistu/slike/8.jpg)
![](/blog/povratak-ishodistu/slike/9.jpg)
![](/blog/povratak-ishodistu/slike/10.jpg)
![](/blog/povratak-ishodistu/slike/11.jpg)
![](/blog/povratak-ishodistu/slike/12.jpg)

